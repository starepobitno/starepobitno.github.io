---
layout: landing
title: Stowarzyszenie Stare Pobitno
description: Mieszkać dobrze, żyć szczęśliwie
image: assets/images/spacer/szczytowa-panorama.jpg
---

Poznaliśmy się kilka lat temu. Połączyliśmy się, aby obronić nasze osiedle przed pomysłem wprowadzenia ruchu tranzytowego w strefę zamieszkania. Przekonaliśmy Prezydenta Ferenca. Kilka lat później zakusy wróciły. Przekonaliśmy Prezydenta Fijołka.

Bardzo chcielibyśmy, żeby ktoś gdzieś raz na zawsze orzekł z mocą wiążącą, że nie można rozładowywać korków na głównych ulicach, kierując ruch przez drogi osiedlowe, a tym bardziej przez strefy zamieszkania. Żeby ktoś powiedział: pojemność układu komunikacyjnego Rzeszowa osiąga swoje granice. Opracujemy alternatywy: transport publiczny, drogi dla rowerów. 

Ale nikt tego nie chce powiedzieć. To będzie niepopularne. Ludzie mają samochody i chcą nimi jeździć, nie tylko na wakacje, ale także na co dzień, po mieście. Władze miasta mają to umożliwić, nawet kosztem innych... „miasto musi się rozwijać!”. 

No to staramy się trzymać rękę na pulsie. Nasza postawa jest raczej defensywna. Trochę w myśl hipokratejskiego *primum non nocere*. Lepsze jest wrogiem dobrego.

Nazwaliśmy się Stare Pobitno, w opozycji do Nowoczesnego Pobitna. Nie odpowiada nam taka idea nowoczesności. Z drugiej strony ta nazwa ma pokazać, że tutaj mamy swoje interesy i potrzebujemy dbać o nie we własnym zakresie.

Bo najważniejsze to mieszkać dobrze, żyć szczęśliwie! 

![SSP]({{ site.baseurl }}/assets/images/onas/my.jfif){: style="display: block;margin-left: auto;margin-right: auto;"}
